Kobe Bryant, legendarny koszykarz, zginął w katastrofie helikoptera w Calabasas w hrabstwie Los Angeles. Sportowiec miał 41 lat. Kobe Bryant osierocił cztery córki: Giannę, Natalię, Biancę oraz Capri. O tragedii, która wydarzyła się w niedzielę rano amerykańskiego czasu, poinformował portal TMZ.
Kobe Bryant - jak podaje TMZ - leciał swoim prywatnym helikopterem z co najmniej trzema innymi osobami oraz pilotem. Z pierwszych informacji podawanych przez media wynika, że nikt nie przeżył katastrofy. Na pokładzie nie było żony koszykarza - Vanessy.
Kobe Bryant to legenda koszykarskiej ligi NBA i amerykańskiej reprezentacji. To także jeden z najbardziej znanych sportowców w historii. Przez całą zawodniczą karierę w latach 1996-2016 występował w barwach Los Angeles Lakers. Kobe Bryant ma na koncie także dwa złote medale olimpijskie wywalczone z drużyną narodową w Pekinie (2008) i Londynie (2012).

Kobe Bryant aż pięciokrotnie zdobył pierścień mistrzowski ligi NBA, dwukrotnie został uznany MVP finałów, a także był MVP ligi w 2008 roku. Karierę zakończył osiem lat później. Kobe Bryant w klubie występował z numerami 8 i 24. Numery te zostały zastrzeżone przez klub.
Kobe Bryant aż siemnastokrotnie był wybierany do meczu gwiazd NBA i czterokrotnie zostawał najlepszym graczem tych spotkań. Aż piętnastokrotnie dostawał się do All-NBA Team, w tym jedenaście razy do pierwszej piątki. Legendarny koszykarz był aż dwanaście razy wybierany do najlepszych piątek defensorów NBA.
Kobe Bryant wśród najlepszych był do końca. W swoim ostatnim meczu, 13 kwietnia 2016 roku, przeciwko Utah Jazz, zdobył 60 punktów - trafiając 22 z 50 rzutów z gry, w tym 6 z 21 za trzy punkty, oraz 10 z 12 rzutów wolnych.
Amerykańskie media o śmierci legendarnego koszykarza poinformowały dziś wieczorem polskiego czasu.