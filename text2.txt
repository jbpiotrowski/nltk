Iga Świątek przegrała z Anett Kontaveit (Estonia, 28) 7:6 (4), 5:7, 5:7 w meczu czwartej rundy wielkoszlemowego turnieju Australian Open. Polka wygrała pierwszego seta, a w drugim prowadziła już 2:0, ale ostatecznie schodziła z kortu pokonana, choć przez dwie godziny i 45 minut dostarczyła kibicom wiele emocji. W trzecim secie przegrywała już 1:5, by dopaść rywalkę i przywrócić nadzieję na awans do ćwierćfinału. W nim zagra Estonka, której rywalką będzie Simona Halep (Rumunia, 4).
Iga Świątek po raz drugi w karierze dotarła do czwartej rundy turnieju wielkoszlemowego. Wcześniej tej sztuki dokonała w poprzednim sezonie na kortach Rolanda Garrosa. Warszawianka w wielkim stylu wróciła po kontuzji, pierwsze spotkania rozegrała po długiej przerwie właśnie w Melbourne i od razu zachwyciła tenisowy świat. Polka wygrała trzy mecze z rzędu i narobiła apetytu sobie i swoim kibicom na historyczne osiągnięcie, jakim byłby awans do ćwierćfinału.
Patrząc na sam ranking WTA i jedyne dotychczasowe starcie, które miało miejsce w poprzednim roku w Cincinnati, faworytką była Kontaveit, która ograła wówczas Polkę 6:4, 7:6 (2), a w klasyfikacji kobiet plasuje się o 25 pozycji wyżej od Igi Świątek. Polka udowodniła jednak, że przed nikim nie pęka, pokonując w poprzedniej rundzie faworyzowaną Donnę Vekić 7:5, 6:3.
Pierwszy set rozpoczął się w wymarzony sposób dla Polki, która wygrała dwa gemy i szybko objęła prowadzenie 2:0. Niestety, rywalka błyskawicznie się pozbierała, odrobiła stratę jednego przełamania i doprowadziła do stanu 2:2, po drodze wygrywając gema do zera przy podaniu Igi Świątek. Obie tenisistki jeszcze po dwa razy się przełamywały i ostatecznie o zwycięstwie w pierwszym secie decydował tie-break. W decydującym momencie Polka zaczęła świetnie trafiać trudne piłki, a rywalka pogubiła się i w prostych sytuacjach uderzała w siatkę. Iga Świątek wygrała tie-breaka 7-4 i mogła się cieszyć z wygrania pierwszego seta.
Niestety były powody do obaw, ponieważ pod koniec tej partii Polka zerwała taśmę z nogi i widać było, że ma problemy mięśniowe. W przerwie poprosiła o pomoc fizjoterapeuty. Potem wróciła na kort z bandażem na nodze.
Drugi set znowu dobrze się zaczął dla Polki, która szybko objęła prowadzenie 2:0 i podobnie jak w pierwszym szybko je straciła. Kontaveit doprowadziła do remisu, a potem wyszła na prowadzenie 3:2. Polka się nie poddawała i do stanu 5:5 obie tenisistki szły łeb w łeb. W międzyczasie nasza zawodniczka popisała się świetnym zagraniem między nogami, które poderwało trybuny.
Niestety, ostatnie dwa gemy tej partii padły łupem Estonki, która nie myliła się za często w tym fragmencie gry, w przeciwieństwie do Polki, która strzelała po autach. To spowodowało, że Anett Kontaveit wygrała 7:5 i doprowadziła do remisu w całym meczu. Decydująca byłą trzecia partia.
Ta zaczęła się dla Igi Świątek koszmarnie. Rywalka dobrze serwowała, na dodatek przełamała podanie naszej zawodniczki i odskoczyła na 3:0. Wtedy Polka zdobyła gema przy własnym podaniu, ale następnie straciła dwa kolejne (1:5). Wydawało się, że jest pozamiatane, ale warszawianka pozbierała się, zaczęła ryzykować, jednocześnie wywierając presję na Kontaveit i zdołała odrobić straty (5:5). Niestety, rywalka ocknęła się w końcówce, najpierw utrzymała swoje podanie, a potem Świątek popełniła dwa proste błędy w kluczowym momencie seta i przegrała 5:7, a całe spotkanie 1:2 w setach.
Anett Kontaveit (Estonia, 28) - Iga Świątek (Polska) 6:7.